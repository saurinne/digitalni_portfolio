---
layout: layouts/article.njk
title: První návštěvy Makerspace v ústřední knihovně FF MUNI
author: Petra
datum: 17. leden 2022
tags: blog
perex: Článek o Makerspace pro zkoušku z předmětu Literatura, knihovní procesy a trh
---

*To jsem se tak jednou zjistila, že mě už opravdu nebaví šít věci v ruce. No a v knihovně je dostupný šicí stroj. A ještě mi to pomůže se splněním úkolu do předmětu Literatura, knihovní procesy a trh. Tak jsem šla zjistit, jak to v Makerspace probíhá... a teď se učím tisknout na 3D tiskárně.* 

## Makerspace

Makerspace je drobná místnost v rámci knihovny Filozofické fakulty Masarykovy univerzity. Je vybavena plackovačem, virtuální realita, šicím strojem, plotrem, 3D tiskárnou a dalším vybavením, které se zkrátka někdy může hodit. Pro přístup do těchto prostor musí být člověk zaučený aspoň na jednu technologii a rezervovat si prostor. Já jsem napoprvé navštívila akci určenou k seznámení se s prostorem. Při té příležitosti jsem se zaučila na plackovač a později i na 3D tisk. 

Samostatně jsem prostor zatím navštívila jen jednou (kvůli nemoci). Asi hodinku jsem si hrála s 3D tiskem a pak, když už vše bez problémů fungovalo, jsem dovnitř pozvala kamarádku, které jsem slíbila pomoc s jedním předmětem. Podařilo se tak spojit příjemné s užitečným - což tento prostor bez problémů umožňuje. 

![3D tiskárna](/images/print3D.jpg)


## Služba a systém

Přiznávám, že za současné situace je dost náročné vymyslet, co bych zde zlepšila. Setkala jsem se s obrovskou ochotou a nadšením zdejších pracovníků, člověk se je díky nim schopný naučit i s technologií, kterou předtím vůbec neznal. Samozřejmě pokud chce a ten čas tomu věnuje. Systém obecně je logický - zaškolení umožňuje udržet prostor funkční a zároveň dává možnost lidi naučit, jak se zachází s tímto konkrétním přístrojem. Rezervací fungují bez větších problémů, pokud se člověk domluví s outlookem (byť se domnívám, že výuka, která stále visí v rozvrhu a blokuje tak prostor, už neprobíhá, ale možná se pletu). 

Jediné, co mi trošku chybí, je možnost potkat lidi, kteří navštěvují stejný prostor... a třeba se od nich něco naučit, postupně by se třeba vybudovala skupinka lidí, co by se zde setkávala a tvořila, kdo ví... Uznávám, někdy je člověk rád, když je v daném prostoru sám nebo jen s lidmi, které si pozve, ale jindy by třeba i ocenil společnost. Technicky bych si to představovala asi jako možnost volby - rezervuji si jen konkrétní technologii nebo celý prostor? Daná možnost by zároveň umožnila navštěvovat prostor více lidem. 

## Prostor a vybavení

Když se přesunu k prostoru jako celku, tak na to, jak je malý, je účelně využitý a funkčně vybavený... a svým způsobem naprosto kouzelný. Mimo práci s danou technologií se tam dá sedět a řešit na počítači něco jiného (jak jsem si ostatně vyzkoušela), protáhnout se nebo se třeba učit. Je to tiché místo uprostřed rušné univerzity, kde se klid hledá jen těžko. 

Volba technologií celkem odpovídá univerzitní knihovně - jsou to věci bez pochyby zajímavé, technické a takové hodně čisté. Neodpovídá tomu akorát malá bruska a pár dalších věcí, které jsou tam navíc. K těm akorát teda chybí podložka. 

## Zamyšlení nad konceptem

Podobný typ prostor se objevuje stále častěji. Na jednu stranu se mi to líbí - zpřístupňují se nové technologie, lidé se s nimi naučí a tím se rozvíjejí. Na druhou stranu se musím ptát - no a co ty staré technologie? Trošku mě děsí, že 3D tisk je pro mě jakožto studenta bydlícího v malém pronajatém pokoji přístupnější než prostor, kde bych mohla dlabat misky nebo pracovat s mědí (problém je hlavně s žíháním). Možná víc než prostor s novými technologiemi mi chybí malá špinavá dílna s pořádným stolem, svěrákem, kladivem a dalšími základním nářadím, kde by se člověk mohl dělat rukama a učil se rozbité věci opravovat. 

Na vesnici je podobný prostor v domech poměrně běžný. Jak to funguje ve městě v bytech? Upřímně, nevím. Lidé tento prostor asi buď mají (třeba na chatě) nebo ho nepotřebují. Sdílených dílen existují pouze jednotky (v Brně jsem dohledala jednu), nezdá se tedy, že by o něco podobného byl velký zájem. Anebo to zkrátka spadá do oblasti, kterou se nikdo nezajímá. Tak jako tak nemám z výsledku radost - základní praktické schopnosti jako oprava šuplíku jsou rázem nedosažitelné. 